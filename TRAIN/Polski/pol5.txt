Założycielem i właścicielem przedsiębiorstwa był František Janeček – czeski konstruktor broni i biznesmen. Przedsiębiorstwo produkowało w latach 20. XX w. uzbrojenie, m.in. granaty ręczne i karabiny. Gdy pod koniec lat 20. sprzedaż uzbrojenia spadła, Janeček zdecydował się na rozpoczęcie produkcji motocykli. Nie mając w tym kierunku doświadczenia postanowił kupić licencję. W tym samym czasie niemiecka firma Wanderer, produkująca samochody i motocykle postanowiła zakończyć produkcję motocykli i skoncentrować się na produkcji samochodów. Firma zaoferowała odsprzedanie licencji oraz oprzyrządowania, kompletnych podzespołów i niedokończonych części. Janeček zakupił licencję i oprzyrządowanie do produkcji motocykla Wanderer 500 OHV pod własną nazwą JAWA, która powstała od pierwszych liter Janeček i Wanderer.

Nazwa JAWA została zarejestrowana w sierpniu 1929 r., a w październiku tego samego roku zaprezentowano na wystawie motoryzacyjnej w Pradze pierwszy wyprodukowany motocykl JAWA 500 OHV z czterosuwowym silnikiem o pojemności 500 cm³. Motocykl zmodernizowano w stosunku do licencyjnego wzoru. Produkcja tego motocykla skończyła się w 1931 r.

W latach 30. XX wieku przedsiębiorstwo produkowało oprócz motocykli także samochody. Przebojem wśród motocykli okazał się model z dwusuwowym silnikiem Villersa o pojemności 175 cm³, który w latach kryzysu ekonomicznego stanowił tani i niezawodny pojazd. W 1933 JAWA była najpopularniejszą marką motocykli w Czechosłowacji.

Zakład Zbrojovka Ing. F.Janeček został upaństwowiony 28 października 1945 r., a na początku lat 50. JAWA stała się również nazwą zakładu.